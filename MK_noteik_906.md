# Dzīvojamās mājas sanitārās apkopes noteikumi
**Ministru kabineta noteikumi Nr.906**

Rīgā 2010.gada 28.septembrī (prot. Nr.49 7.§)

Dzīvojamās mājas sanitārās apkopes noteikumi

I. Vispārīgie jautājumi

1\. Noteikumi nosaka sanitārās apkopes prasības daudzdzīvokļu dzīvojamā mājā (turpmāk – dzīvojamā māja).

2\. Dzīvojamās mājas pārvaldītājs nodrošina sanitārās apkopes prasību izpildi dzīvojamā mājā, lai nepieļautu apdraudējuma iestāšanos.

3\. Dzīvojamās mājas pārvaldītājam ir pienākums sniegt dzīvojamās mājas īpašniekiem un citām uz tiesiska pamata dzīvojamā mājā dzīvojošām personām (turpmāk – citas mājā dzīvojošās personas) informāciju par dzīvojamās mājas pārvaldītāju. Informācijā norāda to personu vārdu, uzvārdu un kontaktinformāciju, pie kurām dzīvojamās mājas īpašnieki vai citas mājā dzīvojošās personas var vērsties, konstatējot apdraudējumu dzīvojamā mājā.

II. Dzīvojamās mājas teritorijas (dzīvojamai mājai piederīgās zemes vai piesaistītā zemesgabala) apkope

4\. Teritorijas sakopšanas darbi veicami pašvaldības saistošajos noteikumos noteiktajā kārtībā.

5\. Regulāri veicamie teritorijas sakopšanas darbi:

5.1. ietvju, celiņu un piebraucamo ceļu tīrīšana;

5.2. teritorijā augošā zālāja pļaušana;

5.3. nokritušo lapu, nokaltušo augu un zaru savākšana;

5.4. apstādījumu kopšana.

6\. Ziemas periodā papildus regulāri veicamie teritorijas sakopšanas darbi:

6.1. ietvju, celiņu un piebraucamo ceļu, ja nepieciešams, arī citu teritorijas daļu attīrīšana no sniega un ledus, pretslīdes materiālu kaisīšana uz ietvēm, celiņiem un piebraucamajiem ceļiem;

6.2. sniega un ledus (arī lāsteku) notīrīšana no ēkas fasādes un jumta, lai nepieļautu ledus un sniega krišanu no ēkas jumta, dzegām, ūdens notekcaurulēm, lodžijām un balkoniem;

6.3. bīstamu vietu norobežošana gājēju un transportlīdzekļu drošībai. Pasākumi apdraudējuma novēršanai veicami laikus, lietojot visus iespējamos drošības līdzekļus.

7\. Dzīvojamās mājas teritorijā, tajā skaitā dzīvojamās mājas koplietošanas telpās, laikus novācami dažādi veselībai bīstami vides piesārņotāji, atkritumi un būvgruži, kas rada saindēšanās, ievainojumu un infekcijas slimību izplatīšanās risku vai saistīti ar smaku izplatīšanos. Laikus nodrošināmi citi nepieciešamie pasākumi, lai nepieļautu grauzēju un kukaiņu savairošanos un izplatīšanos.

8\. Atkritumu apsaimniekošana veicama saskaņā ar atkritumu apsaimniekošanas jomu regulējošiem normatīvajiem aktiem.

9\. Atkritumu konteinerus nedrīkst novietot zem ventilācijas sistēmas āra gaisa ņemšanas vietām. Atkritumu konteinerus ieteicams novietot ne tuvāk kā 10 metrus no dzīvojamās mājas logiem.

10\. Ja dzīvojamā mājā izbūvēta sausā tualete, izvedama notekūdeņu krājtvertne vai individuāla notekūdeņu attīrīšanas iekārta, dzīvojamās mājas pārvaldītājam ir pienākums sekot līdzi to stāvoklim, nodrošinot būvju uzturēšanu atbilstošā tehniskā kārtībā un nepieciešamo tilpņu savlaicīgu izvešanu uz notekūdeņu attīrīšanas iekārtām.

11\. Regulāri veicama lietus ūdens teknes, notekcaurules un noteku aku tīrīšana.

12\. Dzīvojamās mājas uzkopšanas darba inventārs, kā arī dezinfekcijas līdzekļi glabājami īpaši paredzētā noslēgtā vietā.

13\. Dzīvojamās mājas pārvaldītājs nodrošina personu, kas veic sanitāro apkopi dzīvojamā mājā, ar ūdens ņemšanas vietu.

III. Dzīvojamās mājas koplietošanas telpu apkope

14\. Kāpņu telpā vismaz vienu reizi nedēļā veicama mitrā uzkopšana. Sliktos laikapstākļos (piemēram, palielināts nokrišņu daudzums) mitrā uzkopšana veicama biežāk dzīvojamās mājas pārvaldītāja noteiktajos termiņos.

15\. Logus mazgā vismaz vienu reizi gadā.

16\. Ja dzīvojamās mājas pārvaldītājs konstatē, ka nepieciešams veikt dzīvojamās mājas koplietošanas telpu dezinfekciju, dezinsekciju vai deratizāciju, viņš vismaz piecas darbdienas iepriekš rakstiski informē dzīvojamās mājas īpašniekus un citas mājā dzīvojošās personas par attiecīgajām darbībām, kas tiks veiktas atklātā apdraudējuma novēršanai.

IV. Dzīvojamās mājas ūdensapgādes sistēmas sanitārā apkope

(Nodaļa MK [06.03.2018.](https://likumi.lv/ta/id/297570-grozijums-ministru-kabineta-2010-gada-28-septembra-noteikumos-nr-906-dzivojamas-majas-sanitaras-apkopes-noteikumi-) noteikumu Nr. 130 redakcijā)

17\. Dzīvojamās mājas pārvaldītājam ir pienākums pastāvīgi nodrošināt karstā ūdens temperatūru izejā no siltummaiņa ne zemāku par +55 oC.

(MK [06.03.2018.](https://likumi.lv/ta/id/297570-grozijums-ministru-kabineta-2010-gada-28-septembra-noteikumos-nr-906-dzivojamas-majas-sanitaras-apkopes-noteikumi-) noteikumu Nr. 130 redakcijā)

18\. Dzīvojamās mājas pārvaldītājam ir pienākums ne retāk kā reizi ceturksnī izplatīt dzīvojamās mājas īpašniekiem un citām mājā dzīvojošām personām Slimību profilakses un kontroles centra tīmekļvietnē pieejamo informatīvo materiālu par individuāli veicamajiem profilaktiskajiem pasākumiem dzīvokļu īpašumos _Legionella_ spp. baktēriju izplatības ierobežošanai.

(MK [06.03.2018.](https://likumi.lv/ta/id/297570-grozijums-ministru-kabineta-2010-gada-28-septembra-noteikumos-nr-906-dzivojamas-majas-sanitaras-apkopes-noteikumi-) noteikumu Nr. 130 redakcijā)

V. Noslēguma jautājums

(Nodaļa MK [20.09.2022.](https://likumi.lv/ta/id/335763-grozijums-ministru-kabineta-2010-gada-28-septembra-noteikumos-nr-906-dzivojamas-majas-sanitaras-apkopes-noteikumi-) noteikumu Nr. 591 redakcijā)

19. No 2022. gada 1. oktobra līdz 2023. gada 30. aprīlim dzīvojamās mājas pārvaldītājam ir tiesības nepiemērot šo noteikumu [17\. punktā](#p17) minēto prasību par minimālo pastāvīgi nodrošināmo karstā ūdens temperatūru izejā no siltummaiņa, ja vismaz piecas darbdienas pirms ūdens temperatūras pazemināšanas dzīvojamās mājas pārvaldītājs papildus šo noteikumu [18\. punktā](#p18) minētajam pienākumam informē dzīvojamās mājas īpašniekus un citas mājā dzīvojošās personas par individuāli veicamajiem profilaktiskajiem pasākumiem dzīvokļu īpašumos _Legionella spp_. baktēriju izplatības ierobežošanai.

(MK [20.09.2022.](https://likumi.lv/ta/id/335763-grozijums-ministru-kabineta-2010-gada-28-septembra-noteikumos-nr-906-dzivojamas-majas-sanitaras-apkopes-noteikumi-) noteikumu Nr. 591 redakcijā)

Ministru prezidents V.Dombrovskis

Ekonomikas ministrs A.Kampars
