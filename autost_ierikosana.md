# Autostāvvietas ierīkošana

#### URL:https://rnparvaldnieks.lv/wp-content/uploads/2021/05/RNP_buklets_Stavvietas.pdf


**Kā ierīkot transportlīdzekļu stāvvietu un organizēt satiksmi mājas pagalmā**

Personīgais transportlīdzeklis – automašīna, motocikls vai motorollers – ir kļuvis par mūsu ikdienas neatņemamu sastāvdaļu,  sniedzot  daudzas  priekšrocības,  bet  vienlaicīgi  radot  neplānotus sarežģījumus, tai skaitā ērtu un visiem pieņemamu transportlīdzekļu novietošanu māju pagalma stāvvietās. Transportlīdzekļu skaits palielinās, savukārt brīvi pieejamas stāvvietas kļūst aizvien mazāk. Tas īpaši skar Rīgas mikrorajonus, kuru vēsturiskais plānojums neparedz māju iekšpagalmos plašas stāvvietas.

Arvien biežāk tiek uzdots jautājums: kur novietot transportlīdzekli, ja pagalmā nav vietas? Aicinām laicīgi padomāt par atbilstošas ietilpības stāvvietas izveidi vai esošās stāvvietas paplašināšanu un labiekārtošanu, nodrošinot veiksmīgu piekļuvi pie ēkas arī operatīvajiem dienestiem un komunālo pakalpojumu sniedzēju transportlīdzekļiem (piemēram, atkritumu apsaimniekotājam, asenizācijas pakalpojumu sniedzējam vai avārijas dienestam), kas palīdzēs izvairīties no savstarpējām nesaskaņām kaimiņu starpā un administratīvajiem sodiem.

Rīgā augstu tiek vērtēta zaļā zona (apstādījumus, krūmājus, kokus), lai rastu līdzsvaru starp iedzīvotāju vajadzībām  novietot  transportlīdzekli  stāvēšanai,  tādēļ  bieži  pietiek  ar  pareizu  transportlīdzekļu plūsmas sakārtošanu iekšpagalmā, uzstādot atbilstošas ceļa zīmes, kas nosaka transporta stāvēšanas un novietošanas kārtību.

Pirms  transportlīdzekļu  stāvvietu  ierīkošanas  jānoskaidro  labākais risinājums stāvvietas izveidei, paplašināšanai vai transportlīdzekļu plūsmas sakārtošanai. Šajos jautājumos konsultatīvu atbalstu dzīvokļa īpašniekiem var sniegt SIA “Rīgas namu pārvaldnieks” (turpmāk – Pārvaldnieks) Klientu apkalpošanas centru darbinieki, kā arī licencētu ielu un ceļu projektēšanas organizāciju darbinieki.

**Kas ir transportlīdzekļu stāvvieta?**

Daudzdzīvokļu  dzīvojamās  mājas  pagalmā  funkcionāli  nepieciešamajā  un  piesaistītajā zemesgabala  teritorijā  ierīkots  labiekārtots  laukums  transportlīdzekļu  novietošanai  un stāvēšanai.

**Stāvvietā ietilpst:**

- transportlīdzekļu stāvvietas segums – asfalts, betons, šķembas, oļi, bruģakmens, zāliena aizsargšūnas u.c.;
- virszemes un apakšzemes ūdens novadīšanas inženierkomunikācijas;
- apgaismojuma inženierkomunikācijas;
- ekspluatācijai nepieciešamās konstrukcijas – ceļa zīmes, barjeras vai vārti, riteņu atdures, vietu marķējums, gājēju ietves, zaļā zona (zāliens, apstādījumi), u.c. elementi.

**3 soļi satiksmes plūsmas sakārtošanai un stāvvietas izveidei:**

**1. solis**

**Kopsapulces sasaukšana**

Stāvvietas  izveidošanai,  paplašināšanai  un  iekšpagalma labiekārtošanai  ir  nepieciešams  mājas  atsevišķo  dzīvokļu īpašumu (turpmāk – dzīvoklis) īpašnieku kopības lēmums. Jāņem  vērā,  ka  mājas  iekšpagalms  var  piederēt  ne  tikai dzīvokļu īpašniekiem, bet arī trešajām personām. Lai uzsāktu stāvvietas izveidošanu atbilstoši Dzīvokļa īpašuma likumam, dzīvokļu īpašniekiem jāsasauc kopsapulci, kuras uzdevums ir panākt vienošanos par stāvvietas jautājuma sakārtošanu, satiksmes  plūsmas  organizāciju  mājas  pagalmā,  kā  arī vienoties par finansējuma avotu minēto darbu veikšanai.

**Dzīvokļu īpašniekiem kopsapulcē jālemj par:**

1. Transportlīdzekļu  stāvvietas  izveidi/  paplašināšanu/ labiekārtošanu  un/  vai  transporta  plūsmas  sakārtošanu, uzstādot atbilstošas ceļa zīmes; 
2. Sertificēta uzņēmuma piesaisti transportlīdzekļu stāvvietas projektēšanai  vai  Pārvaldnieka  pilnvarošanu  veikt  visas nepieciešamās darbības;
3. Stāvvietas būvprojekta izstrādi atbilstoši Ministru kabineta 19.08.2014. noteikumiem Nr.500 “Vispārīgie būvnoteikumi” un  Ministru  kabineta  09.05.2017.  noteikumiem  Nr.253 “Atsevišķu inženierbūvju būvnoteikumi”;
4. Mājas  pilnvarotās  personas  noteikšanu  saziņai  ar Pārvaldnieku  par  ceļa  zīmju  uzstādīšanu  atbilstoši izstrādātajai ceļu satiksmes organizēšanas tehnisko līdzekļu uzstādīšanas  shēmai,  kas  saskaņota VAS “Latvijas Valsts ceļi”;
5. Transporta plūsmas sakārtošanas, stāvvietas ierīkošanas un ceļa zīmju uzstādīšanas saistīto izdevumu samaksas kārtību;
6. Transportlīdzekļu novietošanas atļauju izsniegšanas kārtību, norādot  izsniedzamo  atļauju  skaitu  un  veidu  katram dzīvokļu īpašumam. 

**Dzīvokļu īpašnieku kopība lēmumus var pieņemt trīs veidos:**

1. Dzīvokļu īpašnieku kopsapulcē;
2. Aptaujas veidā;
3. Citādi savstarpēji vienojoties.

Lai  pieņemtu  lēmumu  par  transportlīdzekļu  stāvvietas  izveidi/paplašināšanu/labiekārtošanu  un/vai  transporta  plūsmas sakārtošanu, kā arī transportlīdzekļu novietošanas  atļauju  izsniegšanas  kārtību,  nepieciešams,  lai **“PAR”  jānobalso  vismaz  ¾  jeb  75%**  no  visiem  dzīvokļu  īpašniekiem, papildus jāpieņem lēmums par finansējuma  avotu šiem darbiem. 

Lēmums  par  transportlīdzekļu  stāvvietas  izveidi/paplašināšanu/labiekārtošanu  un/vai  transporta  plūsmas  sakārtošanu,  kā  arī  transportlīdzekļu  novietošanas  atļauju  izsniegšanas kārtību jāiesniedz Pārvaldniekam, lai izvērtētu, vai  kopības  lēmums  ir  pieņemts  atbilstoši  Dzīvokļa  īpašuma  likumam un vai dzīvokļu īpašnieku balsu skaits ir pietiekošs, līdz  ar to lēmums saistošs visiem dzīvokļu īpašniekiem un virzāms  tālākai izpildei. 

**Pārvaldnieks vērš uzmanību:** **SVARĪGI**

- ja  mājas  pagalma  teritorija,  kurā  paredzēts  izveidot  stāvvietu,  pieder trešajai personai (privātīpašniekam), lemttiesīga ir tikai tāda kopsapulce, kurā pārstāvēta vairāk kā puse (50% + 1 dzīvokļu īpašnieks) no visiem mājā esošajiem dzīvokļu īpašumiem, bet kopsapulces protokolam obligāti jāpievieno attiecīgā zemes īpašnieka rakstiska piekrišana stāvvietas izveidei.  Šajā  gadījumā  par  transportlīdzekļu  novietošanas  atļauju izsniegšanas  kārtību  mājā  būs  jāpieņem  atsevišķs  lēmums,  jo  šādas kārtības noteikšanai lemttiesīga ir tikai tāda kopsapulce, kurā pārstāvētas trīs ceturtdaļas jeb 75% no visiem mājā esošajiem dzīvokļu īpašumiem;

- lai  neradītu  konfliktsituācijas,  pieņemot  kopības  lēmumu  par transportlīdzekļu novietošanas atļauju izsniegšanas kārtību mājā, uzmanīgi izvērtēt  atļauju  skaitu,  kas  izsniedzams  katram  dzīvokļu  īpašumam,  jo jāņem vērā arī potenciālās stāvvietas ietilpība.

**2. solis**

**Transporta plūsmas sakārtošana un atbilstošu ceļa zīmju uzstādīšana**

Ja dzīvokļu īpašnieku kopība ir paredzējusi tikai transporta plūsmas sakārtošanu, uzstādot atbilstošas ceļa zīmes, kas atļauj  noteiktā  teritorijā  stāvēt  transportlīdzekļiem  ar atļaujām,  tad  atbilstoši  izstrādātajai  ceļu  satiksmes organizēšanas tehnisko līdzekļu uzstādīšanas shēmai, kas saskaņota VAS “Latvijas Valsts ceļi”, tiks uzstādītas atbilstošas ceļa zīmes.

Ja dzīvokļu īpašnieku kopība ir paredzējusi ne tikai transporta plūsmas  sakārtošanu,  bet  arī  transportlīdzekļu  stāvvietas izveidi/ paplašināšanu/ labiekārtošanu, tad pēc būvprojekta izstrādes un apstiprināšanas Rīgas pilsētas būvvaldē dzīvokļu īpašniekiem  jāveic  būvkomersanta  izvēle,  kurš  veiks stāvvietas  būvniecības  un  labiekārtošanas  darbus.  Lai  šo procedūru  veiktu,  jāsasauc  atkārtota  dzīvokļu  īpašnieku kopsapulce, lemjot par finansējuma avotu.

**SVARĪGI Pārvaldnieks vērš uzmanību:**

mājas kopība var lemt par pilnvarojuma došanu un visu iepriekšminēto darbību  uzticēšanu  Pārvaldniekam,  vai,  slēdzot  trīspusējo  līgumu,  citam mājas dzīvokļu īpašnieku izvēlētam darbu veicējam.  Šādam pilnvarojuma obligāti jābūt iekļautam kopsapulces protokolā.

**3. solis**

**Projektēšana**

Lai  uzsāktu  stāvvietas  ierīkošanas/  paplašināšanas/ labiekārtošanas projektēšanu, dzīvokļu īpašnieku kopības pilnvarotam pārstāvim ir jāvienojas ar uzņēmumu, kurš veiks stāvvietas  projektēšanu.  Pēc  stāvvietas  projekta izstrādes,  tas  ir  jāiesniedz  Rīgas  pilsētas  būvvaldē apstiprināšanai.

Lai uzsāktu būvprojektēšanu, nepieciešami šādi dokumenti (sīkāka  informācija  pieejama  Rīgas  pilsētas  būvvaldes mājas lapā):

- zemes lietošanas tiesības apliecinoši dokumenti (kopijas);
- topogrāfiskā uzmērījuma plāns M 1:500 (M 1:250) ar uzrādītām  apakšzemes  inženierkomunikācijām,  ielu sarkanajām  līnijām  un  zemes  gabala  juridiskajām robežām, ne vecāks par vienu gadu;
- būves  inventarizācijas  (esošā  stāvlaukuma)  lieta,  ja būvprojektu izstrādā esošai būvei;
- plānošanas un arhitektūras uzdevums;
- komunikāciju  īpašnieku  un  pārvaldītāju  izsniegtie tehniskie noteikumi kuri jāievēro stāvvietas izstādes laikā.

**SVARĪGI!**
**Pārvaldnieks vērš uzmanību:**

- transportlīdzekļu  stāvvietas  drīkst  projektēt  licencēts  ielu  un  ceļu projektēšanas  uzņēmums,  vai  sertificēta  ielu  un  ceļu  projektēšanas privātpersona;
- projekta  izstrāde  aizņem  3-12  mēnešus  –  atkarībā  no  stāvvietas novietojuma dabā, izvēlētā tehniskā risinājuma, atbildīgo institūciju un uzņēmumu skaita, ar kuriem jāveic projekta saskaņošana;
- ja dzīvokļu īpašnieku kopība ir lēmusi tikai par ierobežojošo ceļa zīmju uzstādīšanu,  tad  Pārvaldnieks  (ja  dots  šāds  pilnvarojums),  piesaistot ārpakalpojumu,  veiks  ceļu  satiksmes  organizēšanas  tehnisko  līdzekļu  uzstādīšanas  shēmas  izstrādi,  saskaņošanu  un  ceļa  zīmju  piegādi  un  uzstādīšanu. Plānotais darbu izpildes laiks ir aptuveni 2 mēneši;
- patvaļīga ceļa zīmju uzstādīšana ir stingri aizliegta!


**Citi jautājumi**

**Transportlīdzekļu stāvēšanas atļauju un piekļuves risinājumu saņemšana**

Lemjot par transportlīdzekļu novietošanas atļauju izsniegšanas kārtību, dzīvokļu īpašnieku kopība var pieņemt lēmumu par transportlīdzekļu iebraukšanas un stāvēšanas atļauju izgatavošanu un izsniegšanu ar Pārvaldnieka  starpniecību. Tas  ir  maksas  pakalpojums  –  Pārvaldnieks  šo  atļauju  izgatavošanu  un izsniegšanu nodrošina atbilstoši apstiprinātajam pakalpojumu cenrādim. Iesniegumu veidlapas (tai skaitā iesniegšanai elektroniskā veidā, parakstot ar drošu elektronisko parakstu) pieejamas Pārvaldnieka mājas lapā – www.rnparvaldnieks.lv:

**sadaļa “Klientiem**->                     **Iesniegumu veidlapas** ->     **Par automašīnu novietošanu**

Ja stāvvieta tiek aprīkota ar paceļamo barjeru, vārtiem un/vai citiem automatizētiem mehānismiem, vai elementiem (piemēram, stabiņiem, slēgtu nožogojumu), dzīvokļu īpašniekiem patstāvīgi jāvienojas ar risinājuma piegādātāju par piekļuves izsniegšanas kārtību un uzskaiti (piemēram, atslēgām, tālvadības pultīm u.c.), kā arī izvēlētā risinājuma ekspluatācijas izmaksu segšanu.

**Izmaksas**

Transportlīdzekļu stāvvietas izveides/paplašināšanas/labiekārtošanas un/vai transporta plūsmas sakārtošanas ceļa zīmju uzstādīšanas izmaksas tiek noteiktas individuāli, ņemot vērā stāvvietas sarežģītības, tās projektēšanas un izbūves izmaksas. Zemāk norādītās izmaksas var mainīties atkarībā no izvēlētā komersanta piedāvājuma.

| Izmaksas                                                                           |                            |
|------------------------------------------------------------------------------------------------------------------------------|----------------------------|
| **Stāvvietas   ierīkošana vai esošās paplašināšana:**  
| Viena līmeņa transportlīdzekļu stāvvietas   tehniskā projekta izstrāde                                                       | 50,00 EUR + PVN/ m2        |
| Viena līmeņa transportlīdzekļu stāvvietas   izveide vai paplašināšana                                                        | 40,00 EUR + PVN/ m2        |
| **Transportlīdzekļu plūsmas sakārtošana:**                                                                                       |                            |
| Ceļu satiksmes organizēšanas tehnisko   līdzekļu uzstādīšanas shēmas      izstrāde un saskaņošana VAS “Latvijas Valsts ceļi” | 121,00 EUR + PVN/gab.      |
| Ceļa zīmes iegāde/izgatavošana un   uzstādīšana                                                                              | 157,00 EUR + PVN/gab.      |
| **Piekļuves risinājumi:**                                                                                                        |                            |
| Paceļamā barjera                                                                                                             | Sākot no 1400,00 EUR + PVN |
| Automātiski paceļams stabs                                                                                                   | Sākot no 2800,00 EUR + PVN |
| Slēdzamas individuālās barjeras                                                                                              | Sākot no 70,00 EUR + PVN   |
| Gumijas/ poliuretāna atdures barjeras                                                                                        | Sākot no 24,00 EUR + PVN   |


**Laika grafiks transportlīdzekļu plūsmas sakārtošanai:**

1. Pirmā kopsapulce - lēmums par stāvvietas sakārtošanu, transporta plūsmas ierobežošanu - 1 mēnesis
2. Ceļu satiksmes organizēšanas tehnisko līdzekļu uzstrādīšanas shēmas izstrāde un saskaņošana VAS "Latvijas Valsts ceļi" - 2 mēneši
3. Ierobeōjošo un papildus informatīvo ceļa zīmju uzstrādīšana - 2 nedēļas
4. Transportlīdzekļu stāvēšanas atļauju izgatavošana un izsniegšana pēc pieprasījuma


**Laika grafiks stāvvietas ierīkošanai vai paplašināšanai:**

1. Pirmā kopsapulce - lēmums par stāvvietas ierīkošanu - 1 mēnesis
2.  Tehniskā projekta izstrāde un saskaņošana atbildīgajās institūcijās - 6-12 mēneši
3.  Otrā kopsapulce - būvdarbu veicēja izvēle - 1 mēnesis
4.  Stāvvietas būvniecība vai paplašināšana - 1 mēnesis
5. Transportlīdzekļu stāvēšanas atļauju izgatavošana un izsniegšana pēc pieprasījuma

**Noderīgi**

**Dzīvokļu īpašnieku kopības lēmumu paraugi** www.rnparvaldnieks.lv: “Klientiem -> Kopsapulces lēmumu pieņemšana”

**Iesniegums par transportlīdzekļu iebraukšanas un stāvēšanas atļaujas izgatavošanu**  www.rrnparvaldnieks.lv: “Klientiem -> Iesniegumu veidlapas -> Par automašīnu novietošanu”

**Pārvaldnieka maksas pakalpojumu cenrādis** www.rnparvaldnieks.lv: “Pakalpojumi -> Esošajiem klientiem”

**Sertificētu speciālistu reģistrs**  www.bis.gov.lv: “Izvēlne -> Reģistri -> Būvspeciālistu reģistrs -> Būvspeciālistu reģistrs”

**Rīgas pilsētas būvvaldes mājas lapa** www.rpbv.lv

Rīgas namu pārvaldnieks
Vienotais informācijas tālrunis: **8900** (darba dienās no plkst. 8.00 līdz plkst. 20.00) 

Bezmaksas avārijas pieteikumu tālrunis: **80008989**

E-pasts: **rnparvaldnieks@rnparvaldnieks.lv**

Adrese korespondencei: **A.Čaka iela 42, Rīga, LV-1011**

Mājas lapa: **www.rnparvaldnieks.lv**

Bezmaksas pašapkalpošanās vortāls: **www.e-parvaldnieks.lv** 
